
גל שלום,
בהמשך לשאלותיך:
1. הריאה מימין מחולקת לשלושה חלקים. כל חלק קרוי אונה. כריתה של האונה התחתונה מימין גורמת לאיבוד של כ - 30% מנפח הריאה מימין. כל חולה המועמד לניתוח לכריתת אונה או יותר עובר בדיקות נשימה מקדימות המלמדות על תפקוד הריאות וגם יכולות לנבא מה יהיה התפקוד הנשימתי לאחר כריתת חלק מהריאה. בדיקות אלו מלמדות אותנו על יכולתו של החולה לעבור את הניתוח. מרבית החולים מסתדרים היטב לאחר כריתת אונה. אני מניח שהרופאים המטפלים באביך יבצעו בדיקות אלו.
2. אמפיזמה, ובעברית נפחת הריאות, היא מחלת ריאות כרונית הגורמת לשינויים ברקמת הריאה שבד''כ פוגעים בתפקוד תקין של הריאה. במרבית החולים המעשנים שנים רבות ניתן למצוא שינויים אלו ברקמת הריאה. במקרים קשים של פגיעה בתפקודהריאה חולים אלו מנותחים, כמו ניתוח להקטנת נפח הריאה  או אפילו השתלת ריאה.
3. בדיקת PET אינה פולשנית והיא דומה במהותה לבדיקת CT. כיום היא נחשבת לבדיקה חיונית בהערכה של חולים עם גידול בריאה. היא מלמדת על הגידול עצמו ועל מידת התפשטותו. שוב, מניח שהרופאים המטפלים באביך יבצעו בדיקה זו לפני החלטה על ניתוח.
4. משך האישפוז הממצוע לאחר ניתוח לכריתת אונה הינו כשבוע.  המשך תהליך ההחלמה הוא בבית. רוב החולים יחזרו לפעילות יומית סדירה כחודשיים לאחר הניתוח. לחולים שונים יש קצב החלמה שונה, תלוי בגיל החולה ורמתו התפקודית.
 
סוף שבוע נעים.
