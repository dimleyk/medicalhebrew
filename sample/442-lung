
גל שלום,
גילוי חדש של "נגע בלתי סדיר" או קשרית בריאה באדם בגילו של אביך המעשן שנים רבות מחשיד לגידול בריאה, במיוחד אם ממצא זה לא היה קיים בצילומים קודמים. מלבד תיאור הממצא בריאה תיאר הרופא הבודק דברים נוספים בבדיקת ההדמיה: אין הגדלה של בלוטות לימפה בבית החזה(לימפאדנופטיה) ויש סימנים למחלת ריאות כרונית האופינית לאנשים שמעשנים שנים רבות (אמפיזמה). 
בד''כ אנו מבצעים בדיקות נוספות לפני החלטה על ניתוח. האחת קרויה בדיקת PET שבא בודקים אם אכן הממצא בריאה חשוד לגידול ממאיר והאם קיימים ממצאים נוספים חשודים. בחלק מהחולים מבצעים ביופסיה לצורך אבחנה. לעיתים הממצא מחשיד מאוד לגידול בריאה על פי מראה ובמיוחד עם בדיקת ה PET חיובית. במידה ואין ממצאים נוספים והחולה כשיר לניתוח ניתן לוותר על שלב הביופסיה ולהתקדם לניתוח. צריך לציין, כי גם כאשר מבצעים ביופסיה לא תמיד מקבלים תשובה חיובית חד משמעית. במידה ולא בוצעה ביופסיה לפני הניתוח אנו מאשרים את האבחנה בזמן הניתוח עצמו, כאשר הבדיקה נשלחת לבדיקה מהירה של פתולוג לאישור האבחנה לפני ההחלטה על  כריתת כל האונה בה מצוי הגידול. 
